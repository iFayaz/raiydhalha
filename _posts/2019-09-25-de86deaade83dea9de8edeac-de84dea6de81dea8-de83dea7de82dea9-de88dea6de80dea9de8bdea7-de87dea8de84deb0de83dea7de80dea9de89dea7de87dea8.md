---
id: 737
title: 'ކުރީގެ ބަށި ރާނީ  ވަހީދާ އިބްރާހީމާއި ޢާއިޝަތު އިބްރާހީމް'
date: 2019-09-25T10:24:43+00:00
author: Admin
layout: post
guid: https://raiydhalha.com/?p=737
permalink: /?p=737
xyz_smap:
  - "1"
  - "1"
  - "1"
  - "1"
xyz_smap_insert_og:
  - "0"
  - "0"
  - "0"
  - "0"
tie_views:
  - "127"
  - "127"
  - "127"
  - "127"
slide_template:
  - default
  - default
  - default
  - default
tie_sidebar_post:
  - tiepost-108-section-3179
  - tiepost-108-section-3179
  - tiepost-108-section-3179
  - tiepost-108-section-3179
tie_post_head:
  - standard
  - standard
  - standard
  - standard
image: /wp-content/uploads/2019/09/image4-1.jpeg
categories:
  - ބަށީ
  - ކުޅިވަރު
tags:
  - ބަށި
  - ކުޅިވަރު
---
ދިވެހި ކަނބަލުން ކުޅިވަރާއި އިޖުތިމާޢީ މައިދާނަށް ލަންބުވައިލި އެއް އަސާސަކީ، ދިވެހި އަންހެނުންނަށް ޚާއްޞަ ކުޅިވަރެއްކަމުގައިވާ ބަށިކުޅުމެވެ. ރަސްރަސްކަލުންގެ ޒަމާނުގައި ޝާހީ ބޭބޭކަނބަލުންނާއި އަމީރާއިން ޚާންދާންގެތެރޭ ކުޅުއްވަމުންއައި ބަށިކުޅުމަށް އެކި ދުވަސްވަރު ތަފާތު ގިނަ ބަދަލުތައް އައިސްފައިވާކަން ދިވެހި ތާރީޚް ހެކިދެއެވެ. އޭރު ހަމައެކަނި ގަނޑުވަރުތެރޭ ކުޅެވެމުންއައި ބަށި، ފުރަތަމަ ޖުމްހޫރިއްޔަތުގެ ބާނީ  ސުމުއްވުލްއަމީރު އަންނަބީލް މުޙައްމަދު އަމީން ދޮށިމޭނާ ކިލެގެފާނުގެ ދައުރުގަ މަދަރުސާގެ ދަރިވަރުން ކުޅޭ ކުޅިވަރަކަށް ބަދަލުކުރެވިގެންދިޔައެވެ. ދިވެހި ގައުމީ ރުކުގެ ފަނުން ބަށި ވިޔެ، ފަންތޮށިން ނުވަތަ ލަކުޑިން ފިލާގަނޑު ހަދައިގެން ކުޅެވެމުންދިޔަ މިކުޅިވަރުގައި ޓެނިސް ބޯޅައާއި ރެކެޓް ބޭނުންކުރެވެން ފެށިއެވެ. އެހާހިސާބުން ބަށިކުޅުމުގެ ވައްޓަފާޅިއަށް އައު ބަދަލުތައް ގެނެވެމުންދިޔައެވެ.

ނަތީޖާއަކަށްވީ މަދަރުސީ ބަށި ކޯޓުތަކުން ރަށްރަށުގެ ރީތި ދޮންވެލި އަތިރިމަތިތަކާއިހަމައަށް ހަވީރީ ކުޅިވަރެއްގެގޮތުން މިކުޅިވަރު މުޅި ގައުމަށް ޢާއްމުވެގެން ދިއުމެވެ. ރާއްޖޭގެ އުތުރާއި ދެކުނުގައި ކުޅަދާނަ ކުޅުންތެރިންނާއި ހުޝިޔާރު ހިފުންތެރިން އުފެދި ދިވެހި ކަނބަލުންގެ ހިތްތަކުން ޚާއްސަ ގަދަރަކާއި ޝަރަފެއްދެވިފައިވާ ކުޅިވަރަކަށް ބަށި ވެގެންދިއުމެވެ. ހަމައެހެންމެ ގައުމީ އިޙްތިފާލްތަކާއި ރަސްމިއްޔާތުތަކަށް މުނާސަބް ހަރަކާތަކަށްވުމުގެ ފަޚްރުވެރި ޖާގަ މިކުޅިވަރަށް ލިބިގެންދިއުން ވެސްމެއެވެ.

ވެރިރަށް ފުރަމާލޭގެ ހަތަރު އަވަށާއިހަމައިން ރާއްޖެތެރެއަށް ފެތުރުނު މިކުޅިވަރަށް ރ.މީދޫގެ އަންހެންވެރިންވެސް ދާދިއަވަހަށް އަހުލުވެރިވިއެވެ. މިގޮތުން އޭރު މީދޫ ރައްޔިތުންގެ މަދަރުސާގެ ދަރިވަރުންގެ ދުޅަހެޔޮކަމާއި އިޖުތިމާޢިއްޔާތުގެ ހަރަކާތަކަށް މި ކުޅިވަރު ވެގެންދިޔައެވެ. އެ މަދަރުސާގެ ދަރިވަރުންގެތެރެއިން އަތޮޅު ފެންވަރުގެ ނަމޫނާ، ހުނަރުވެރި ބަށި ކުޅުންތެރިން ވަނީ އުފެދިގެންގޮސްފައެވެ. މިއަދު ކުޅިވަރުގެ މައިދާންތަކުން ފަނޑުވިނަމަވެސް އޭރު ބަށި ކޯޓުތަކުން ފިޔަޖަހާލި އަލިގަދަ ތަރިންގެ ހިތްތަކުން އެހަނދާންތައް ދުވަހަކު ފިލައިގެން ނުދާނޭކަން ޔަގީނެވެ.

މީދޫގެ ތާރީޚް ހެކިދޭގޮތުން އޭރު ބަށީގެ މައިދާނުން އަތޮޅު ފެންވަރުގަ ވިދާ ބަބުޅާލި ދެ ބަށި ރާނީންނަކީ އޭރުގެ އިރުމަތީގޭ ދެބެއިން ކަމުގައިވާ މިހާރުގެ ހެލެނގެލި ޢާއިޝަތު އިބްރާހީމާއި ފެހިގޭ ވަހީދާ އިބްރާހީމެވެ. އެއީ އާއްމުކޮށް މުޚާތަބްކުރެވޭ ނަމުންނަމަ ރޭނިގޯތި ޢާއިޝާފުޅާއި ވަހީދާއެވެ.އެދުވަސްވަރުގެ ބަށިކުޅުމާއި ބެހޭގޮތުން ވަހީދާ އިބްރާހީމް (ވަހިއްތަ) އާއި ސުވާލުކޮށްލީމެވެ. ފެހިގޭ ކުރިމަތީ ގޮނޑީގައި އިށީއިނދެލައިގެން އިޖާބީގޮތެއްގައި ޖަވާބުދެއްވީ ހިނިތުން ވުމާއެކުގައެވެ.<figure id="attachment_740" style="max-width: 402px" class="wp-caption aligncenter">

<img class="wp-image-740 size-full" src="http://localhost/raiydhalha/wp-content/uploads/2019/09/image3-2.jpeg" alt="" width="402" height="553" srcset="http://localhost/raiydhalha/wp-content/uploads/2019/09/image3-2.jpeg 402w, http://localhost/raiydhalha/wp-content/uploads/2019/09/image3-2-218x300.jpeg 218w" sizes="(max-width: 402px) 100vw, 402px" /> <figcaption class="wp-caption-text">ޢައިޝާފުޅާއި ވަހީދާ ތުއްޕުޅު ދުވަސްވަރުގެ ފޮޓޯއެއް</figcaption></figure> 

&#8221; ވަރަށް ކުޑަވެހުއްޓަ ހަނދާން ހުންނައިރުގަ ބަށި ކުޅެން ފަށައިފިން. ބޮޑެތިމީހުން ކުޅޭ ތަންތަނަށް ވަދެގެން ދަސްކުރީ. ދެން ސާދަ ފަނަރަ ވަރަކަށް އަހަރުގަ  ރައްޔިތުން މަދަރުސާގަ ކިޔެވި ދުވަސްވަރު ގަދައަށް ކުޅުނިން. އެންމެ ފުރަތަމަ ޓެނިސް ބޯޅަ އާއި ރެކެޓަކުން ކުޅެން ފެށީ ޝާތިރުގެ އަތޮޅުވެރިކަމުގަ. ޓެނިސް ބޯޅަ އިން ކުޅެން ފައްޓައިދެއްވަންވެގެން ރެކެޓުން ފުރަތަމަ ބޯޅަ ޖެއްސެވީވެސް ޝާތިރު. ހަނދާންވާގޮތުން އެއީ މައުމޫން ދައުރުގެ ފުރަތަމަ އަހަރު. ދެން މަދަރުސާގަ ކިޔެވިއިރުގަ ކޮންމެ ދުވަހަކު ކުޅުން އޮންނާނެ. ތުޅާދޫގަ އުޅޭ އިބްރާހީމްބެ ( އަމީން އިބްރާހީމްގެ ބައްޕަ ) އޭރު މަދަރުސާ ހިންގަން ހުންނަވާނީ. އިބްރާހީމްބެ ވެރިޔަކަށްވެގެން ކުދިން ލައްވާ ކުޅުވާނީ. އޭރު ރަށްރަށާ ވާދަކުރަން ބަށި މެޗްތައްވެސް ބާއްވާނެ ދޭތެރެދޭތެރެއިން. މިހާރު މިގޮތަށް އިނަސް އޭރު ނުލާހިކު ހަލުވިކޮށް ކުޅެލެވޭ. ބާރަށް ބޯޅަވެސް ޖަހާލެވޭ. އަތުގަ ޖެހިއްޖިއްޔަ ނުހިފިއެއް ނުދާނެ ވަރަށް މަދު ބޯޅައެއްނޫނީ. އޭރު އެންމެބޮޑަށް ގަދަކަމަށް ފާހަގަވެފައޮންނާނީވެސް ދައްތަ އާއި އަޅުގަނޑާ ދެމީހުން. ދައްތަ ބޮޑަށް ގަދަވާނީ ހިފުމަށްވުރެ ކުޅެން. މިހާރު ތި ދޭގޮތަށް ތައްޓާ މެޑަލެއްނުދޭނެ އޭރަކު. އެގޮތަށް ދޭނަމަ އަހަރެމެން އަތުގަ ވަރަށްގިނައިން މެޑަލްއާ ސެޓްފިކެޓުވެސް ފެންނަންހުރީސް.  &#8221; ބަށީގެ ހަނދާންތައް އައުކުރަމުން ދިޔައިރު ވަހީދާގެ މޫނުމަތީން ފައުޅުވަމުންދިޔައީ އުފާވެރިކަމުގެ ކުލަވަރެވެ.

މިހާރުވެސް ބަށްޓަށް ޝައުގުވެރިކަން ހުރިތޯ އަހާލުމުން ވަހިއްތަގެ ޖަވާބަކަށްވީ މިއެވެ. &#8221; އަދިވެސް ކުޅެން ދާހިތްވޭ. ޓީވީން ބަށިކުޅޭތަން ފެންނައިރަށް ކުޅޭހިތުން ނުވެސް އިނދެވޭ. ވަރަށް ކުޅޭހިތްވާ އަދި ބަލާހިތްވާ ކުޅިވަރެއް ބަށްޓަކީ &#8221;

ވަހީދާ އިބްރާހީމް ( ވަހިއްތަ ) އާއެކު ވަގުތުކޮޅެއް ހޭދަކޮށްލުމަށްފަހު އޭނާގެ ދައްތަ ޢާއިޝަތު އިބްރާހީމާއި ބައްދަލު ކޮށްލުމަށް ހެލެނގެލި ގެއަށް ޒިޔާރާތްކޮށްލީމެވެ. އެއީ އެދުވަސްވަރު އެންމެ ހޫނު ބޯޅަ ޖެހިކުޅުންތެރިޔާކަމަށް އަޑުއިވުނީތީވެ ކަމާއިބެހޭ ވަނަވަރު އޮޅުންފިލުވައިލީމެވެ. ވާހަކަ ފެއްޓެވީ ވަރަށްވެސް ޝައުގުވެރިގޮތަކަށެވެ. &#8221; އައްދެ އޭރު އަހަރެމެން ކުޅުނީ ކުޅޭހިތުން. މިހާރު ތިކުޅެލާގޮތަށް މުބާރާތެއް ކައިރިވީމަ ތެޅިގަނެގެން ކުޅެނީއެއްނޫން. ކޮންމެ ދުވަހަކުވެސް ކުޅެންދަން. އޭރު އަހަރެމެންގެ ބޮޑުންނަށް ކުޅެން ތިބޭނީ ތުއްތު ކަނބުލޮދައިތަމެން. ދިހަ ބާރަ އަހަރުގަ ހުންނާނެ ފަންވަތުން ވިޔެގެން ފިލާގަނޑުން ކުޅެން ފެށިފަ. ޓެނިސް ބޯޅަ އާއި ރެކެޓަށްވީފަހުންވެސް ވަރަށް ކުޅެލިން. މަދަރުސާ ފުޅައްތެރޭގައާ ވައިމަތިތަކުގަ ކުޅުން އޮންނާނީ. ދެ އަވަށު ކުދިން ވަކިންވެސް ކުޅޭނެ. ރަށްރަށާ ވާދަކުރަންވެގެން އެރަށްރަށަށް ގޮސްގެންވެސް މިރަށުގަވެސް އަހަރެމެން ކުޅުނިން. ހިފައިގެން ނުބައިވެގެން ފައިބަން ނުޖެހޭނެ ވަރަށް. ގިނަފަހަރަށް ކުޅެކުޅެ ވަރުބަލިވެގެން އަހަރެން ފައިބަނީ. އޭރު އަހަރެމެން ކުޅެލިން ގައިގަ ހުރިބާރަށް. މިހާރު ކީތްކުރާނީ؟ މިހާރުވެސް ބަށިކުޅެންޏާ ފޯރިއާދޭ. ކުޅޭތަން ބަލަން ދާހިތްވެސްވޭ. ބަލިކަމުން ނުދެވެނީ &#8221;<figure id="attachment_738" style="max-width: 1280px" class="wp-caption alignnone">

<img class="size-full wp-image-738" src="http://localhost/raiydhalha/wp-content/uploads/2019/09/image1.jpeg" alt="" width="1280" height="765" srcset="http://localhost/raiydhalha/wp-content/uploads/2019/09/image1.jpeg 1280w, http://localhost/raiydhalha/wp-content/uploads/2019/09/image1-300x179.jpeg 300w, http://localhost/raiydhalha/wp-content/uploads/2019/09/image1-768x459.jpeg 768w, http://localhost/raiydhalha/wp-content/uploads/2019/09/image1-1024x612.jpeg 1024w" sizes="(max-width: 1280px) 100vw, 1280px" /> <figcaption class="wp-caption-text">ކުރީގެ ބަށި ރާނީ ވަހީދާ، މިހާރުގެ ބައެއް ކުޅުންތެރިންނާއެކު ފޮޓޯއަކަށް ހުއްޓިލައިގެން</figcaption></figure> 

ފާހަގަކޮށްލެވޭ ކަމެއް އެބައޮތެވެ. އެއީ ބަށިކުޅުމުގެތެރެއިން ހިތުންފިލައިގެންނުދާ  ދުވަހަކީ ކޮބައިތޯ ކުރެވުނު ސުވާލަށް އެ ދެބެއިންގެ ފަރާތުންވެސް ލިބުނީ ހަމަ އެއް ޖަވާބެކެވެ. އެއީ އިނގުރައިދޫ އާއި މީދޫ ވާދަކޮށްލުމުގެ ގޮތުން ބަށިމެޗެއް ކުޅެވުނު ދުވަހުގެ ވާހަކައެވެ. މި މެޗް ކުޅެވުނީ ރައްޔިތުންގެ މަދަރުސާގެ ގޮވަތިތެރޭގައެވެ. މެޗުގައި މީދޫގެ ކުޅުންތެރިންގެ ފުރަތަމަ އިނިނގްސްގައި ޢާއިޝާފުޅު ކުޅޭގޮޅިން ފައިބައިގެން އެދިޔައީ ކުޅެކުޅެ ހަންކެނޑިގެންނެވެ. ޖަހަމުންދިޔަ ބާރު ހޫނު ބޯޅަތަކުން މީދޫގެ ލަނޑު ބޯޑު މަތިވެ އިނގުރައިދޫގެ ހިފުންތެރިންނަށް ހިފަން ނުކުޅަދާނަވީތީއެވެ. މުޅި ސަރަހައްދު ގުގުމަމުންދިޔައީ ދެރަށުގެ ކުޅިބެލުންތެރިންގެ އަޑުފަށްގަނޑުންނެވެ. މީދޫގެ ފިރިހެންވެރީން ޓީމަށް ހިތްވަރުދީ ތަރުހީބުދިނުމުގަ ފޯރި ހުންނާނެވަރު ހިތަށް ގެންނަވާށެވެ. ޢާއިޝާފުޅުގެ ފަހުން ދެތިން ކުޅުންތެރިން ނުބައިވިތަނުން ގޮޅިއަށް އެއެރީ ވަހީދާއެވެ. ބެލުންތެރިންނަށް ހައިރާންކަމެއްލިބުނީ ވަހީދާ ކުޅެންއަރާ ދެތިން ބޯޅަ ޖެހިތަނުން އިނގުރައިދޫގެ ހިފުންތެރިން ކޯޓުން ފޭބީތީއެވެ. ނުކުޅޭނަމޭ ނުކުޅޭނަމޭ ކިޔާ އަޑުގަދަ ކުރަންފެށީތީއެވެ.

&nbsp;

އަސްތާ މިވީ މުޅިން އެހެންގޮތެކެވެ. ޢާއިޝާފުޅާއި ވަހީދާ އާއި ދެކުދީންމެ ވައްތަރުކަމުން އެގަހު ކޭލެއް މިގަހު ކޭލެއް ވަކިކުރަން ނުއެނގުނީއެވެ. ދެކުދީންވެސް އެއްކުލައިގެ ހެދުމެއްގައި ތިބީތީވެ އިނގުރައިދޫ ކުދީންނަށް މުޅިން އޮޅުނީއެވެ. ވާނީވެސް އެހެންތާއެވެ. އިސްކޮޅާއި ރޫފައިން އެދެކުދީންގެ މާބޮޑު ތަފާތެއްނެތެވެ. ބަލާ ބެލުމަށް އެހާމެ ވައްތަރެވެ. ކުޅުންގަނޑުވެސް ދާދި އެއްގޮތެވެ. މީދޫ ޓީމުގެ ދެން ތިބި ކުޅުންތެރިން އެކި ކުދިން އެތިބީ އެކި ކުލައިގެ ހެދުމުގައެވެ. އެއް ކުލައިގެ ހެދުމެއްގައި އެތިބީ ހަމައެކަނި އެދެކުޅުންތެރިން ވިއްޔާއެވެ.  ކޮންމެއަކަސް އިނގުރައިދޫގެ ކުޅުންތެރިންނާއި މެޗް ބެލުމަށް ޒިޔާރާތްކުރި އެރަށުގެ ސަޕޯޓަރުން &#8220;އެދަރި އެއްފަހަރު ކުޅެފިއޭ. އެކަކަށް ދެފަހަރަކަށް ނުކުޅެވޭނެއޭ&#8221; ގޮވާ އަޑުގެކޮޅަށް ހަޅޭއްނަގަމުން ދިޔައެވެ. އޭރު ކުޅެނިމުނު ކުޅުންތެރިންގެތެރޭ ޢާއިޝާފުޅު ހީލަހީލާ ހުއްޓެވެ.

އިސާހިތަކު ފޯރިގަނޑު ގަދަވިއެވެ. ދެބައިމީހުންގެ އަޑު އިހުނަށްވުރެ މަތިވިއެވެ. ދެން ފެނުނީ ޖޯޝުން ފުރިގެންވީ މަންޒަރެކެވެ. މަދަރުސާގެ ވަށާފާރު ބޭރުގައި ކުޅިބަލަން ހުރި މާވަޑި ހަސަންބެގެ އަނބި ކެންދޫ ގަމަރުއްނިޝާ  ދުވަމުންދުވަމުން އެތެރެއަށް ވަދެ ކުޅުންތެރިންގެތެރޭހުރި ޢާއިޝާފުޅު ހިއްލާލައިގެން ގެންގޮސް އެންމެންތަކުގެ ކުރިމަތީ ބެހެއްޓިތަނެވެ. &#8221; ކުރިން ކުޅުނީ މިދަރިއޭ. މިހާރު އެކުޅެނީ އެހެން ދަރިއެކޭ. މީދޫ ކުދިންނަށް ސާބަހޭ &#8221; ގޮވަމުން ގަމަރުއްނިޝާ ޢާއިޝާފުޅު އުރާލިއެވެ. ފޯރިގަދަވާނެ ވަރު ތަސައްވަރު ކޮށްލައްވާށެވެ.

އިނގުރައިދޫގެ ހިފުންތެރިންނަށް ވާނުވާ އެނގުނީދެނެވެ. އައި ފޯރިގަނޑަކުން ވަހީދާ ކުޅެގަތީ ހަމަ އެންމެ ތަންފުކެއްވެސް ދޫނުދޭނަމޭ ހިތާއެވެ. ކުޅޭގޮޅިން ފޭބީ ހުރިތާ ހުރެ ނުބައިނުވެ 7 ލަނޑު ހެދުމަށްފަހުގައެވެ. އެދުވަހު އިނގުރައިދޫގެ މައްޗަށް މީދޫ ބަށިކުޅުންތެރިން ކުރި ހޯދީ ބޮޑު ތަފާތަކުންނެވެ. ހިފުމުންނާއި ކުޅުމުން ކުރި ހޯދީވެސް މީދޫގެ ކުޅުންތެރިންނެވެ. އެއީ ޢާއިޝާފުޅާއި ވަހީދާގެ ކުޅިވަރު ހަޔާތުގައި ފަވާލެވުނު ހަނދާނީ ދުވަހެކެވެ. މީދޫގެ ތާރީޚްގައި ރަން އަކުރުން ކަނޑާ ނެގުނު އުފާވެރި ދުވަހެއްވެސްމެއެވެ.<figure id="attachment_739" style="max-width: 1280px" class="wp-caption alignnone">

<img class="size-full wp-image-739" src="http://localhost/raiydhalha/wp-content/uploads/2019/09/image2.jpeg" alt="" width="1280" height="907" srcset="http://localhost/raiydhalha/wp-content/uploads/2019/09/image2.jpeg 1280w, http://localhost/raiydhalha/wp-content/uploads/2019/09/image2-300x213.jpeg 300w, http://localhost/raiydhalha/wp-content/uploads/2019/09/image2-768x544.jpeg 768w, http://localhost/raiydhalha/wp-content/uploads/2019/09/image2-1024x726.jpeg 1024w" sizes="(max-width: 1280px) 100vw, 1280px" /> <figcaption class="wp-caption-text">އިރުމަތީގެ (ރޭނި ގޯތި) ޝަހީދާ ހުސެއިން މުބާރާތެއްގައި ވާދަކޮށްލަނީ</figcaption></figure> 

އެއީ މީދޫގެ ރައްޔިތުން ފަޙަރްވެރިކުރުވައިދިން ޝަރަފްވެރި ދެ ބަށި ރާނީންނެވެ. އަދުގެ ކުޅުންތެރިންނަށްހުރި ނަމޫނާ ދެ ޝަހްސިއްޔަތުންނެވެ. އުފާކުރަންޖެހޭ ހަގީގަތަކީ އެދެކުޅުންތެރިންގެ ދައުރު ނިމުނެއްކަމަކު އެޢާއިލާގެތެރޭ ބަށިކުޅުމުގެ ހުނަރު އަދާއިހަމައަށްވެސް ވާރުތަވެފައި އޮތްކަމެވެ.  މަދަރުސީ ބަށީގެތެރެއިން މީދޫގައި ކުރިހޯދި ގިނަ ކުޅުންތެރިންނަކީ ރޭނިގޭ ޢާއިލާއަށް ނިސްބަތްވާ ދަރީންކަމުގައިވާކަމެވެ. އެ ޢާއިލާގެތެރެއިން ގަދަ ހިފުންތެރިންނާއި މޮޅު ކުޅުންތެރިން އުފެދެމުންދާކަންވެސްމެއެވެ. އެއީ ޢާއިޝާފުޅާއި ވަހީދާއަށްވެސް ލިބޭނެ ފަޚްރެއްކަން ޔަޤީނެވެ.