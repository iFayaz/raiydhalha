---
id: 743
title: އިޖުތިމާޢީ ކަނބަލުންގެ ސަފުން ރަތްދަޅަގޭ ޞަފިއްޔާ މުޙައްމަދު ( ސިއްތާތަ )
date: 2019-10-29T17:18:34+00:00
author: Admin
layout: post
guid: https://raiydhalha.com/?p=743
permalink: /?p=743
slide_template:
  - default
  - default
  - default
  - default
tie_post_head:
  - standard
  - standard
  - standard
  - standard
tie_sidebar_post:
  - tiepost-108-section-3179
  - tiepost-108-section-3179
  - tiepost-108-section-3179
  - tiepost-108-section-3179
xyz_smap:
  - "1"
  - "1"
  - "1"
  - "1"
xyz_smap_insert_og:
  - "0"
  - "0"
  - "0"
  - "0"
tie_views:
  - "122"
  - "122"
  - "122"
  - "122"
image: /wp-content/uploads/2019/10/image4-1-e1572362235934.jpeg
categories:
  - އިޖުތިމާޢީ
tags:
  - އިޖުތިމާޢީ
---
ކާބަފައިޒަމާނުއްސުރެ ރ.މީދޫ އަކީ ޤައުމީ ރޫހާއި އިޖްތިމާޢީ ފޯރި ގަދައަށް އަށަގެންފައިވާ ރައްޔިތެއްގެވެރި ރަށެކެވެ. ހުރިހާ ރޮނގެއްގައިމެ ކުރިއެރުމާއި ތަރައްޤީއަށް ފެން ބޮވައިގަނެފައިވާ ރައްޔިތަކު ދިރިއުޅޭ ރަށެއްވެސްމެއެވެ. ވެރީންނަށް އިހްތިރާމްކުރުމާއި، ގޮވާލެވޭ ހަމަ ކޮންމެ ކަމަކަށްމެ ފުރިހަމައަށް އިޖާބަދިނުމުގެ ހަރުދަނާ ސިފަ އޭރު  ރައްޔިތުންގެތެރޭ ހަރުލާފައިވަނީ އެވެރީންގެ ކަށީގެ މަދުގައެވެ. ރަށުގެ ތަރައްޤީއަށްޓަކައި ހިތްމަތާއި މިންނަތުން މަސައްކަތް ކުރުމުގެ ޢަޒުމާއި ޖޯޝް ޒަމާނުގެ ހިރަފުހާ އެކު ކިލަނބުވުމެއްނެތި އަދާއި ހަމައަށް މި މީދޫގެ ފަސްގަނޑުގައި ދިރިދެމި އޮތްކަމީ މިކަމުގެ އަލިގަދަ ސާފު ހެއްކެކެވެ.

މީދޫގެ އިޖުތިމާޢީ މައިދާނުން ފެނިގެންދިޔަ ހަމަކޮންމެ ދަރިއެއްގެ ހިތުގައިވަނީ ސާފު ސީދާ ގައުމިއްޔަތުގެ ލޯތްބެވެ. މިކަން ރަމްޒުކުރުވައިދެނީ މީދޫގެ ތާރީޚެވެ. އުފާކުރަންޖެހޭ ހަގީގަތަކީ މީދޫގެ އިޖުތިމާޢިއްޔާތު ނަގަހައްޓާ ދެމެހެއްޓުމުގަ އިސްވެ ހަރަކާތްތެރިވެލައްވާފައިވަނީ ހަމައެކަނި ކަލުން ނޫންކަމެވެ.  ކަމަކަށްގޮވާލީމާ މި ގައުމުގެ އިއްޒަތާ ޢަބުރަށްޓަކާ ، އަމަށުން ހުރީވިއްޔާ އެތާ އެކަކަށް މަވެސް ހުންނާނަމޭ ބުނެ ކަލުންނާއެކު ކަނބަލުން އަތުކުރި އޮޅާލާ ފައިތިލަ ސާބިތުކޮށްލައްވާފައިވާކަމެވެ.

<img class="alignnone size-full wp-image-746" src="http://localhost/raiydhalha/wp-content/uploads/2019/10/image3-1.jpeg" alt="" width="720" height="486" srcset="http://localhost/raiydhalha/wp-content/uploads/2019/10/image3-1.jpeg 720w, http://localhost/raiydhalha/wp-content/uploads/2019/10/image3-1-300x203.jpeg 300w, http://localhost/raiydhalha/wp-content/uploads/2019/10/image3-1-220x150.jpeg 220w" sizes="(max-width: 720px) 100vw, 720px" /> 

މީދޫގެ ތަރައްޤީއާއި ތަމައްދުން ނަގަހައްޓާ ދެމެހެއްޓުމުގެ ޙަރަކާތްތެރިވެލެއްވި ގިނަ ޝަހުޞިއްޔަތުން މިއަދު މިވަނީ އަޅުގަނޑުމެންނާ ވަކިވެގެންގޮސްފައެވެ. އެހެނަސް އެ ބޭބޭފުޅުންގެ ޒިކުރާ އަޅުގަނޑުމެންގެ ތެރެއިން ފިލައިގެނެއް ނުދެއެވެ. އެހަނދާންތައް ފުހެވިގެންދާވަރަށްވުރެ އެ ބޭބޭފުޅުން ކުރެއްވި  ޙިދުމަތްތައް މާ ގިނަގުނައެވެ. މިފަދަ ގައުމީ ދުވަހެއްގައި އެފަދަ ބޭބޭކަލުންނާއި ކަނބަލުންގެ  ޒިކުރާ އައުކޮށްލުމަށް ހުދު މިހުއްބުލްވަތަންގެ ޝަރަފްކަމުގައިވާ ގައުމީދިދަ ވިހުރި އެދިގޮވަމުންދާ ކަހަލައެވެ. ކާބަފައިން މީދޫގެ ތަރައްގީއަށްޓަކައި ވެލައްވާފައިވާ މަތިވެރި ގުރުބާނީގެ އަގު ފޮނި ޢިބާރާތްތަކަކުން ވަޒަންކޮށްލުމީ ވާނޭކަމެއްނޫނެވެ. މި ރިޕޯޓު މި ހާއްޞަކޮށްލަނީ އިޖުތިމާޢީ ކަނބަލުންގެ ސަފުން ރ.މީދޫ ރަތްދަޅަގޭ ޞަފިއްޔާ މުޙައްމަދު ނުވަތަ ޢާޢްމުކޮށް މުޚާތަބްކުރެވުނު ނަމުންނަމަ ސިއްތިދައިތަ ޚިދުމަތުގެ މައްޗަށެވެ.

ޞަފިއްޔާ މުޙައްމަދު ދުނިޔޭގެ އަލިކަން ދެކެވަޑައިގެންނެވީ މީލާދީ ސަނަތުން 1917 ވަނަ އަހަރުއެވެ. އެކަމަނާވަނީ ޅަފަތުގެ ދައުރުގައި މަންމަގެ ފުށުންނާއި އެދުރުގޭތަކުން ގުރުއާނާއި ދީނުގެ ކަންކަން ދަސްކުރައްވައި ގޭތެރޭގެ މަސައްކަތްތަކަށް ފަރިތަވެލައްވާފައެވެ. ޞަފިއްޔާ މުޙައްމަދަށް ޢާއްމުކޮށް މުޚާތަބްކުރެވުނީ އަތިރި މަރިޔަމްފުޅުގެ ސިއްތިފުޅު ނުވަތަ ސިއްތާތަގެ ނަމުންނެވެ. ފުރާވަރަށް އެޅުމާއެކު، އޭރުގެ އާދަކާދައާ އެއްގޮތަށް ރަތްދަޅަގޭ މުޙައްމަދު ހުސައިން (ދޮށީބެ މުޙައްމަދު) އާ ކައިވެނިކުރައްވައި އެކަމަނާ ޒަވާޖީ ޙަޔާތެއްފެއްޓެވިއެވެ. އެދެމަފިރިކަނބަލުންނަށް ލިބިލެއްވީ ދެ ފިރިހެންބޭފުޅުންނެވެ. އެއީ ޢަބްދުﷲ މުޙައްމަދާއި ސަޢީދު މުޙައްމަދެވެ.

ޞަފިއްޔާ މުޙައްމަދު އަމިއްލަ ފައިމައްޗަށް ތެދުވެ އެންމެ ފުރަތަމަ ކުރެއްވީ ރަށުގެ ކަމުވޮށިގެންވާ ގޭގޭގެ ބަދިގެ ތަކުގައި ކޮއްތު ތައްޔާރުކުރައްވައި ސުފުރާމަތި ބެލެހެއްޓުމުގެ މަސައްކަތެވެ. އެއީ އޭރު އެކަމަނާ އަދާކުރައްވަމުން ގެންދެވި ވަޒީފާއޭވެސް ދެންނެވިދާނެއެވެ. ދަރިންނަށް ބޭނުންވާ ކާބޯތަކެއްޗާއި އުނުފޭރާން ލިބެން އޮތީ އެގޮތުން ކަމަށް ވީތީއެވެ. ލިބުނު ކާ އެތިކޮޅުން ފުއްދާލައިގެން ދަރިން ހެޔޮ ގޮތުގައި ތަރުބިއްޔަތުކޮށް، ދަރިން ބޮޑެތި ވީއިރު ޞަފިއްޔާ ވަނީ ރައްޔިތުންގެތެރޭ މަޤްބޫލު، އަވަށަށް ނަން މަޝްހޫރު ކަނބަލަކަށްވެފައެވެ. ޚާއްޞަކޮށް އަންހެންވެރިންގެތެރޭ ޚިދުމަތްތެރި،  ބަސްވިކޭ ބޭކަނބަލަކަށް ވެފައެވެ. ދެން މިބަލައިލަނީ އެކަމަނާގެ ޚިދުމަތުގެ އުސްއަލިތަކަށެވެ.

**ބޭކެނބިކަން:** 

ޞަފިއްޔާ މުޙައްމަދަކީ ފޫޅު މައިންނާއިއެކު ވިއްސުމަށް އެހީތެރި ވެދެއްވައި ޢަމަލީ ގޮތުން ބޭކަނބިކަމުގެތެރޭ ޙަރަކާތްތެރިވެލެއްވި ތަޖުރިބާހުރި ބޭކަނބަލެކެވެ. އޭރު މީދޫގެ މަޝްހޫރު ބޭކެނބިދައިތަ  މީދޫ ހަކީމީގޭ (އަލްމަރުހޫމާ) ޢަޒީޒާ ޢަލީ، ޢާއްމުނަމުންނަމަ ބޭސް ކަނބުލޮދައިތަގެ ފަހަތްޕުޅުން ހިންގަވައި، ކަނު އަނދިރީގެތެރޭ ވެހޭހާ ވާރެއަށްމެ ކެތްކޮށް، ނުހަނު ފަރުވާތެރިކަމާއި މަސައްކަތްކުރެއްވީ މި ޒަމާނުގެ ނަރުހުންނަށް އިހްސާސްކޮށްލެވޭ ވަރަށްވުރެ ތަކުލީފު ގޮތެއްގައެވެ. ވިއްސުމަށްފަހު ވިހެއިގެތެރޭ ކުރަންޖެހޭ ހުރިހާ ކަމެއް ( ދަރިފުޅަށާއި މައިމީހާއަށް ދޭންޖެހޭ ޙިދްމަތްތައް – ބޭސް އަޅައިދިނުން، ބޭސް ހިލައިދިނުން އަދި އަޅިބޮނޑި އަޅައިދިނުމާއި ތެޔޮ ދަމައިދިނުންފަދަ ކަންކަން ) ވިހާ ގަދަވަންދެން ފުރިހަމައަށް ކޮށްދެއްވީ ފަހަރެއްގައިވެސް ފޮށި ލިބިލައްވާފައިވާ ފޫޅުމަޔަކަށް ވެގެނެއްނޫނެވެ. ހަމައެހެންމެ ލިބިދާނެ ބޮޑު އުޖޫރައަކަށް ނުވަތަ އިނާމަކަށްވެސް ނުމެނޫންމެއެވެ. ވަކި އަވަށަކަށް ނުބައްލަވައި، އެކަމަނާ އެ ޚިދުމަތް ފޯރުކޮށްދެއްވީ އިންސާނިއްޔަތަށްޓަކައެވެ.

**ޖަމާޢަތްތެރިކަން:**

ޞަފިއްޔާ މުޙައްމަދު ވަނީ ޖަމާޢަތްތެރިކަމުގެ މަސައްކަތްވެސް ދިގު މުއްދަތެއްގައި ކުރައްވާފައެވެ.  ކަށުކަމާކެމީގެ ކަންކަމުގައި ވަރަށް ބޮޑަށް ޙަރަކާތްތެރިވެލެއްވީ ޢާއިލާއާއި ގާތްތިމާގެ މީހުންނަށް އިސްކަންދެއވުމެއްނެތި ހިތްހެޔޮކަމާއެކުގައެވެ. ރަށުގެ ކޮންމެ އަންހެނަކު ނިޔައުވީ ނަމަވެސް އަމިއްލައަށް އެ ގޭގެއަށް ޒިޔާރާތްކޮށް، އެ ޢާއިލާތަކަށް ހިތްވަރު ދެއްވަމުން ގެންދެވީ ވިސްނުންތެރިކަމާއެކުގައެވެ. މެންދުރެއް މެންދަމެއް ނުބައްލަވައި ޖަނާޒާގެ ހުރިހާކަމެއްގައި އެކަމަނާ ބައިވެރިވެލައްވާފައިވަނީ އަމިއްލަ ކަމެއްގެ ގޮތުގައި ދެކިލައްވައިގެންނެވެ.

**އަވަށު ސަރުދާރުކަން:**

އަވަށު އަންހެނުންގެ ކޮމެޓީ އުފެދިގެން އައި ދުވަސްވަރު އިރުމަތި އަވަށު އަންހެން ބޭފުޅުންގެ ތެރޭ ޞަފިއްޔާ އިންނެވީ އެންމެ މަތީ ފަޑީގައެވެ. އެގޮތުން އެކަމަނާ ވަނީ އަވަށުގެ ސަރުދާރުކަން ކުރައްވާފައެވެ. ބަންޑާތުރައިގެ މަސައްކަތްތަކާއި، މަގު ކުނިކެހުމަށް ބުނުމަށް ގޭގެއަށް ހިންގެވުމާ، އޮޑި ދޯނިފަހަރު އެހެލުންފަދަ އިޖްތިމާޢީ ކަންކަމަށް މީހުން ނެރުއްވުމަށް ބާރު އަޅުއްވައި މުގުލުގައި ހުންނެވީ އާރުކާޓީއެއްގެ މަޤާމްގައެވެ.  އަވަށު އަންހެނުންގެ މިސްކިތް ބިނާ ކުރެއްވުމުގައި އެންމެ އިސް ދައުރެއް އަދާކުރެއްވި އެއް ބޭކަނބަލަކީ ޞަފިއްޔާއެވެ. އެގޮތުން މިސްކިތުގެ ބިންގާ އަޅުއްވައި ދެއްވި އިރު އޭރުގެ ރައީސް އަލްއުސްތާޒް މަޢުމޫން ޢަބްދުލްޤައްޔޫމްގެ އަރިހުގައި، ރޭނިގޭ އާމިނަތު ޢަޙްމަދު ( ރޭނިގޯތި އާންދައިތަ) އާއެކު ހުންނެވުމުގެ ޝަރަފް އެކަމަނާ އަށް ލިބިލެއްވިއެވެ. މި މިސްކިތުގެ އިމާރާތް ނިންމައި ރަސްމީކޮށް ހުޅުވުމާއި ހަމައަށް ފިރިހެން ވެރިންނާ އެއްސަފެއްގައި އެކަމަނާ ފައިތިލަ ސާބިތުކޮށްލެއްވިއެވެ. ޢަމަލީ ގޮތުން މަސައްކަތުގެ މައިދާނުގައި އަވެދިނެތި ހަރަކާތްތެރިވެލެއްވީ ދެފައި ކުރިއަށާއި އަތު މުލައްދަނޑިއަށް ބާރުލައްވަމުންނެވެ. އެ މިސްކިތް ހުޅުވައި ބޭނުންކުރަންފެށުމާއި ހަމައިން މިސްކިތް ސާފުތާހިރުކޮށް ބެލެހެއްޓުމުގެ މަސްޢޫލިއްޔަތު އެކަމަނާ އުފުއްލެއްވިއެވެ.

<img class="alignnone size-full wp-image-745" src="http://localhost/raiydhalha/wp-content/uploads/2019/10/image2-1.jpeg" alt="" width="1235" height="923" srcset="http://localhost/raiydhalha/wp-content/uploads/2019/10/image2-1.jpeg 1235w, http://localhost/raiydhalha/wp-content/uploads/2019/10/image2-1-300x224.jpeg 300w, http://localhost/raiydhalha/wp-content/uploads/2019/10/image2-1-768x574.jpeg 768w, http://localhost/raiydhalha/wp-content/uploads/2019/10/image2-1-1024x765.jpeg 1024w" sizes="(max-width: 1235px) 100vw, 1235px" /> 

ރ.މީދޫ އިރުމަތި އަވަށު އަންހެނުންގެ ބައިތުލްމާލް އިތުރުކުރުމަށް ކުރެވުނު މަސައްކަތްތަކުގެ ތެރެއިން މިރުސް ދަނޑު ހެއްދުން ވެގެންދިޔައީ ޞަފިއްޔާގެ ރޭވުންތެރިކަމާއި ކެރުންތެރިކަން ސާބިތު ވެގެންދިޔަ މަޝްރޫޢަކަށެވެ. ކެރިގެން، ޢަޒުމާ ހިތްވަރާއިއެކު ތަފާތު ގޮންޖެހުންތަކާ ކުރިމަތި ލައްވަމުން ކާމިޔާބު ކަމާއިއެކު ނިންމަވާލެއްވި މަސައްކަތަކަށެވެ. އަވަށުގެ މުދައްބިރުންގެ ގޮތުގައި އޭރު ހުންނެވި ފެންފިޔާޒްގޭ އިބްރާހީމް ޔޫސުފާއި، ހަޒާރުމާގޭ އިބްރާހީމް ޢީސާގެ ލަފާ ހޯއްދަވައިގެން، މިރުސް ދަނޑު ކޮމެޓީ އުފައްދަވައި، ރޭނިގޭ އާމިނަތު އަޙްމަދު އާއި ދެ ކަނބަލުން މި ކޮމެޓީގެ ވެރީންގެ ގޮތުގައި ތިއްބަވައިގެން، ބަނބުކެޔޮގަސްދޮށުގޭ ހައްވާ ޢަލީއާއި، ދޭދަރުގޭ މަރްޔަމް ޤާސިމްގެ އިތުރުން ރޯޝަނީގޭ ޢާއިޝަތު ޤާސިމް ފަދަ ބޭބޭކަނބަލުންނާ އެކު ހަރަކާތްތެރިވެލައްވާފައިވަނީ މި ޒަމާނުގެ އަންހެންކުދީން އާޝޯޙުވާފަދަ މުރާލި ކަންމަތީގައެވެ. ވިނަތައް ނޮޅައި، ގަސްތައް ކަނޑައި، ބިން ސާފްކޮށް، މުޑުވަށްކޮށް، ފެންދީ ގަސްތައް ބެލެހެއްޓީ އަންބާ ކިޔުއްވަމުން އަވަށު އަންހެނުންނަށް ނަމޫނާ ދައްކަވަމުންނެވެ. ބުރަ މަސައްކަތުގެ ނަތީޖާ ފޮނި ވެގެންދާނޭކަން އެކަމަނާގެ ކިބައިން އަވަށުގެ ރައްޔިތުންނަށް ސާބިތުވެގެންދިޔައީ ގަސްތައް އާރޯވެ، މިރުސް އަޅާ ބަރާވެގެން ދިއުމުންނެވެ.

**ރައްޔިތުންގެ ޚާދިމާއެއް**

ޞަފިއްޔާ މުޙައްމަދުވަނީ ރަށުގެ ތަރައްޤީއަށްޓަކައި ފިރިހެންވެރިން ކުރާ ކޮންމެ މަސައްކަތެއްގައިމެ އަންހެންވެރިން ޝާމިލްވުމަށް ބާރުއަޅުއްވާފައެވެ. މިގޮތުން ރަށް ކުރިއަރުވާ ކޮމެޓީން ހިންގުނު ރ. އަތޮޅު ތަޢުލީމީ މަރުކަޒު ބިނާކުރުމާއި، މިސްކިތްތައް ޢިމާރާތްކުރުމާއި ތޮށިލުންފަދަ ބޮޑެތި، މަޝްރޫޢުތަކާއި އަވަށުމީހުންގެ މަސައްކަތްތައް ހިނގަމުންދާއިރު ފިރިހެންވެރިންނާ އެއްހަމައެއްގައި ފައިތިލަ ސާބިތުކޮށްލުމަށް އެކަމަނާވަނީ ގަދަ ހިތްވަރުން ބުރަ މަސައްކަތްތަކެއް ކުރައްވާފައެވެ.  ފުއްސައި ކައްކަވައި، ސަރުބަތު ގިރުއްވައި، ލުއި ކާތަކެއްޗާއެކު ދުފުން ތައްޔާރުކުރުމުގަ މޭސްތިރިއަކަށް ހުންނަވާ އެއް ލީޑަރަކީ އެކަމަނާއެވެ. ގޭގެއަށް ހިންގަވައިގެން އަންހެންވެރިން ނެރުއްވައި ޖަމާޢަތެއްގެ ސިފައިގައި ނުކުންނަވައި ކުރިއަށްހުންނަވައިގެން ފިރިހެންވެރިންނާއި ހަމައަށް ފަންޏާއި ދުފުން  ފޯރުކޮށްދެމުން ގެންދިޔައިރު އެކަމަނާ ކޮޅުކޮޅުމައްޗަށް ދުވެމުޑިނެންގެވީ ފިސާރި ހަލުވިކަމާއެކުގައެވެ.

ޤައުމީ ފެންވަރުގައި ފާހަގަ ކުރެވޭ މުނާސަބާތަކާއި، ރަށުގައި ބޭއްވޭ ތަފާތު ރަސްމިއްޔާތުތަކާއި، ވަޑައިގަންނަވާ ޢިއްޒަތްތެރިންނަށް އިސްތިޤްބާލްކުރުމާއި، މަރްހަބާ ދަންނަވައި މެހްމާންދާރީ އަދާކުރުން ފަދަ ޚާއްޞަ ދަނޑިވަޅުތަކުގައި އިރުމަތި އަވަށް ތަމްސީލްކުރެއްވި ޝަރަފްވެރި އެއް ޚާދިމާއަކީ ޞަފިއްޔާއެވެ. އެކަމަނާގެ ސިޔާސަތުތަކުން ލީދަރެއްގެ ކިބައިގާ ހުރުން މުޙިއްމު 3 ސިފައެއް ރަމްޒުކުރުވައިދެއެވެ. އެއީ ހަލުވިކޮށް ހިންގެވުމާއި، ހަނދާން ގަދަކުރުމަށް ސަމާލުކަން ދެއްވުމާއި ބޭކާރު ވާހަކަތަކާއި ކަންކަމުން މަނާވެގަތުމެވެ.

ޞަފިއްޔާ މުޙައްމަދުވަނީ ރ. މީދޫ އަންހެނުންގެ ތަރައްގީއަށް މަސައްކަތްކުރާ ކޮމެޓީއިން ރަށުގެ ތަރައްގީއަށްޓަކައި ކުރެވުނު ހަމަކޮންމެ ކަމެއްގައި އިޖާބީގޮތެއްގައި ފުރިހަމައަށް އެއްބާރުލުންދެއްވާފައެވެ. އެކަމަނާ ފާހަގަކުރެވިގެންދިޔައީ އެ ކޮމެޓީއަށް ލަފާ އެރުއްވުމުގައި ވަރަށް އިސް ދައުރެއް އަދާކުރެއްވި އާރުކާޓީއެއްގެ ގޮތުގައެވެ. ޞަފިއްޔާ ވަނީ މީދޫ އިރުމަތިއަވަށުގެ އިޖުތިމާޢިއްޔާތު ހަރުދަނާކުރުމަށްޓަކައި އުފެއްދުނު ޖަމްޢިއްޔަތުއްޞަލާޙަށްވެސް ބަހާއި ޢަމަލުން އަގު ނުކުރެވޭނެފަދަ ޚިދުމަތްތައް ކޮށްދެއްވާފައެވެ.

&nbsp;

**ހުނަރުވެރި ބަޠަލާއެއް** 

މަސައްކަތުގެ މާހައުލުގެ އިތުރުން ޞަފިއްޔާ މުޙައްމަދު ފާހަގަ ކޮށްލެވޭ އަނެއް ރޮނގަކީ  މުނިފޫހި ފިލުވުމުގެ ދާއިރާއެވެ. ވާހަކަ، އަންބާ، ފަރިހި، ރައިވަރު، ބަނދި އަދި ލަވަ ކިޔުއްވާ ހެއްދެވީ މާމޮޅު ޢާލިމާއަކަށް ނުވަތަ ޝާއިރާއަކަށް ވެގެނެއްނޫނެވެ. އަނެކުންގެ އިހްސާސްތައް ދެނެލައްވައި މުނިފޫހިފިލުވައިދިނުމަކީ އޮންނަކަމެއްކަމުގައި ދެކިލައްވައިގެންނެވެ. ކުޅިވަރުގެ މައިދާނުގައިވެސް ޞަފިއްޔާއަކީ  އަރާހުރި ބަޠަލާ އެކެވެ.  ޢީދު ކުޅިވަރުތަކުގައި ފޯރީ ނަންގަވައި ޒުވާން އަންހެން ކަނބަލުން ކުޅިވަރުގެ މައިދާނަށް ނެރުއްވުމަށް އެކަމަނާ އަހަންމިއްޔަތުކަން ދެއްވިއެވެ. މާފުށީ ކުޅިވަރުގެ އިތުރުން ޤަތުލްގެ ސިއްރު ފަދަ ތަމްސީލްތަކުގައި ދަރިފުޅު ސަޢީދު މުޙައްމަދު ބައިވެރިކުރުމަށް ބާރު އަޅުއްވައި ހިތްވަރުދެއްވުމުގެ އިތުރުން އެ ޒަމާނުގައި އަވަށު ފިރިހެންވެރިން ބެރު ޖެހުމުގެ އިންތިޒާމް ރަތްދަޅަގޭގައި ހަމަޖެހިގެންދިޔައީ އެކަމަނާގެ ހިތްޕުޅުގައި އެކަމަށް ހުރި ޝައުޤެއްގެ ބޮޑުކަމުންނެވެ. މީގެ އިތުރުން އެކަމަނާ ވަނީ ފަންކުޅުމާއި ބަށި ކުޅުން ފަދަ ކުޅިވަރުތަކުގައި ބައިވެރިވެލައްވައި ކުޅިވަރުތައް ކުރިއަށް ގެންދެވުމަށް އިސްވެ ހަރަކާތްތެރި ވެލައްވާފައެވެ.

**ގެވެހި ފިސާރި ކަނބަލެއް**

ޞަފިއްޔާ މުޙައްމަދަކީ ގެވެހި ބޭކަނބަލެކެވެ. ފަންގެވިނުމާއި، ރޯނުވެށުމާއި، ކުރާ ތެޅުމާއި ތަފާތު ބާވަތް ބާވަތުގެ ދިވެހި ކާބޯ ތަކެތި ތައްޔާރު ކުރައްވަން ދަންނަ މާހިރާއެކެވެ. ދުން ގުޑުގުޑާއާއި ބަދަހި ގުޅުމެއް އޮތްކަމަކު ޞަފިއްޔާ ކުރައްވާ އެއްވެސް މަސައްކަތަކަށް ލަސްކަމެއް ތާށިކަމެއް ނުގެންނަވައެވެ. ކޮންމެކަމެއްމެ ކުރައްވައި ނިންމަވާލައްވަނީ އެކަމަކަށް އެންމެ އެކަށޭނަ ވަގުތާއި ދަނޑިވަޅަށް ބައްލަވައިގެންނެވެ. ކޮންމެ މީހަކު މަސައްކަތެއްގައި އެހީތެރިކަމަށް އެދުނު ނަމަވެސް އެކަމެއް ކޮށްދެއްވީ ބުރަ ހިތެއް ނުގެންގުޅުއްވައެވެ.

**ހިތްހެޔޮ އޯގާތެރި މިތުރެއް**

ޞަފިއްޔާ މުޙައްމަދަކީ ސަކަ ސަމާސާ މިޒާޖެއްގެ ވެރިއެކެވެ. އެއީ ދީލަތި، ހީވާގި، މުރާލި، ކުޅަދާނަ ޝަހްސެކެވެ. ހަމައެހެންމެ އިޖްތިމާޢީ މައިދާނަން ގިނަ އަންހެން ބޭފުޅުން ނެރެދެއްވައި ލީޑަރުން އުފެއްދެވި، އަދި އާއިލާގެ ބައެއް ބޭފުޅުންވެސް އެކަމުގެ ތެރެއަށް ޝައުޤުވެރި ކުރުވި ބޭކަނބަލެކެވެ. މިހާރުވެސް ޞަފިއްޔާގެ މޭސްތިރިކަމުގެ ދަށުން ނިކުތް ކުދިންނާއި ދަރިވަރުން އަދި މީހުން ޤައުމީ އަދި އިޖްތިމާޢީ ކަންކަމުގައި ޙަރަކާތްތެރިވަމުންދާކަން ފާހަގަކޮށްލެވެއެވެ.

ޞަފިއްޔާ މުޙައްމަދަކީ ހުރިހާ އުމުރެއްގެ ހުރިހާ މިޒާޖެއްގެ މީހުންނާވެސް ގުޅެން ދަންނަ ހިތްހެޔޮ ބޭކަނބަލެކެވެ. ރަށުގެ ރައްޔިތުން އެކަމަނާއަށް ތާއީދުކޮށް، ދެ އަވަށުންވެސް ތަރުހީބާއި ތަޢުރީފް ލިބުމުގެ މައިގަނޑު އަސްލަކީ އެއީކަމުގަ ދެންނެވިދާނެއެވެ. ރައްޔިތުންގެ ހާލު ބައްލަވައި، ޚާއްސަގޮތެއްގައި އަވަށުގެ ގޭގެއަށް ޒިޔާރާތްކުރައްވައި ހެއްދެވިއެވެ. ވަކި ގެއެއް ނުބައްލަވައި ކޮންމެ ގެޔަކުން ދަޢުވަތެއް ނުވަތަ ބުއިމެއް ލިބުނު ނަމަވެސް އުފަލާއެކު ޤަބޫލްކުރުން އެއީ އެކަމަނާގެ އުފަލެއްކަމުގައި ދެކެލެއްވިއެވެ.

ޞަފިއްޔާ މުޙައްމަދާއި ބެހޭގޮތުން ރ.މީދޫ ނިރޮޅު މުޙައްމަދު ރަފީޢު ވިދާޅުވެލެއްވީ އެއީ ލާމަސީލު މިސާލެއްކަމުގައެވެ. &#8221; ސިއްތާތަ އަކީ ވަރަށް އިޚްލާޞްތެރި، އެންމެނާވެސް ގުޅޭ ސަކަ މިޒާޖެއްގެވެރިއެއް. ކޮންމެ މީހަކު ކަމަކު ބުންޏަސް ވީވަރަކުން އެކަމެއް ކޮށްދޭހިތުން ކޮށްދޭނެ. ކަންކަމުގަ ވަރަށް ހިތްވަރާ ފޯރީގަ އިސްކޮށް ކުރިއަށްނުކުމެގެން އުޅޭނެ. އަވަށުކަމެއްގަވިޔަސް ރަށުގެ ކަމެއްގަވިޔަސް އެއްގޮތަކަށްވެސް ފަހަތަކަށްނުޖެހޭނެ. މީހުންގެ ހާލު އަހުވާލުބަލަން ގޭގެއަށް ހިނގަންވެސް ހިނގާނެ. ދެން ބުނެވޭނީ އެއީ ވަރަށް ތަފާތުމީހެކޭ. މީހުން ފެނުނީމަ ވަރަށް އުފާވާނެ. އަބަދުވެސް ހުންނާނީ ހިނިއައިސް. &#8221; ޞަފިއްޔާ މުޙައްމަދުގެ ޝަހްސު ، ރަފީއު ސިފަކުރެއްވިގޮތަކީ މިއީއެވެ.

<img class="alignnone size-full wp-image-744" src="http://localhost/raiydhalha/wp-content/uploads/2019/10/image1-2.jpeg" alt="" width="834" height="1280" srcset="http://localhost/raiydhalha/wp-content/uploads/2019/10/image1-2.jpeg 834w, http://localhost/raiydhalha/wp-content/uploads/2019/10/image1-2-195x300.jpeg 195w, http://localhost/raiydhalha/wp-content/uploads/2019/10/image1-2-768x1179.jpeg 768w, http://localhost/raiydhalha/wp-content/uploads/2019/10/image1-2-667x1024.jpeg 667w" sizes="(max-width: 834px) 100vw, 834px" /> 

ޞަފިއްޔާ މުޙައްމަދަކީ ޢަޒުމް ވަރުގަދަ ކެތްތެރި ބޭކަނބަލެކެވެ. ދިވެހި ރާއްޖޭގެ ފުރަތަމަ ޖުމްހޫރިއްޔަތުގެ ބާނީ ސުމުއްވުލް އަމީރު އަލްމަރުހޫމް މުޙައްމަދު އަމީން ދޮށިމޭނާ ކިލެގެފާނުންގެ ދުވަސްވަރު ކުރިމަތިވި ބޮޑު ތަދު އެކަމަނާވަނީ އިހްސާސް ކުރައްވާފައެވެ. އެކަމަނާއަކީ ޝާހީ ހާންދާނަކަށް ނިސްބަތްނުވާ  ދެރަވަރު އާދައިގެ ޢާއިލާއަކަށް އުފަން އަންހެނެއްކަމަކު ހިތްޕުޅުގައޮތް ޤައުމީ ރޫހާއި އިޖްތިމާޢީ ފޯރި އޮތީ އަޅާ ކިޔާލެވޭ ވަރަށްވުރެ މާމަތީ ދަރަޖައެއްގައެވެ. ހަމައެހެންމެ ދުނިޔެ ދޫކުރެއްވުމާއި ހަމައަށް އަލަތު ކައިވެނިމަތީގައި ދެމި އިންނެވިކަމީ އެކަމަނާގެ ހިތްވަރާއި ސާބިތުކަން ދައްކުވައިދޭ ހެއްކެކެވެ.

އިޖުތިމާޢީ މައިދާނުގައި ހަލުވިކަމާއެކު އުޅުއްވަމުންގެންދެވި ޞަފިއްޔާގެ ދައުރަށް ފަނޑުކަމެއްއައީ ދިމާވި ހިތާމަވެރި ހާދިސާއެއްގައި ވަޅުގަނޑަކަށް ވެއްޓި އެކަމަނާގެ މައިބަދައަށް ގެއްލުންވެ ކަނާއަތު ފައި ބިނދުމާއި ގުޅިގެންނެވެ. އެބައްޔަށް ފަރުވާކުރައްވައި ހިންގެވޭވަރަށް ފަސޭހަވުމުން އެކަމަނާ ޢާއިލާގެ ގޭގެއަށާއި އަވަށްޓެރިންނަށް ޒިޔާރާތްކުރައްވަން ފެއްޓެވިއެވެ. ޞަފިއްޔާގެ އެންމެ ފާހަގަކޮށްލެވޭކަމަކީ އެކަމަނާގެ ރަން ޒަމާނާއި ހަމައިން ބަލި ދާނުގައި އޮންނެވުމާއިހަމައަށްވެސް އަޅުކަންތަކަށް ފަރުވާތެރިވެލައްވާފައިވާކަމެވެ.

**ދުނިޔެ ދޫކުރެއްވުން**

ޞަފިއްޔާ މުޙައްމަދު ދުނިޔެ ދޫކުރެއްވީ މުސްކުޅި ބަލީގައި، ހުވަފަތް ހާލުގައި އޮންނަވަނިކޮށް 2003 ވަނަ އަހަރުގައެވެ. ނިޔައުވިއިރު އެކަމަނާގެ އުމުރުފުޅަކީ 86 އަހަރުގައެވެ. އެކަމަނާ ދެމިއޮތުމުގެ ޢާލަމަށް ދަތުރުކުރެއްވިއިރު  މާމަކިޔުއްވާ 15 ބޭފުޅުން އަދި މުނިމާމަ ކިޔުއްވާ 12 ބޭފުޅުން ތިއްބެވިއެވެ. ޢާއިލާގެ މެމްބަރެއްގެގޮތުން ދުނިޔޭގައި ހުންނެވީ ހަމައެކަނި ، ދަރިކަލުން ސިތާރާވާދީ ޢަބްދުﷲ މުޙައްމަދެވެ.

މާތްﷲ ،ޞަފިއްޔާ މުޙައްމަދުގެ ފުރާނައަށް ހެޔޮ ރަހުމަތްލައްވައި ފާފަތައް ފުއްސަވައިދެއްވާށި! އެކަމަނާއަށް ސުވަރުގޭގެ ދާއިމީ ނިޢްމަތް މިންވަރު ކޮށްދެއްވާށި! އާމީން

&nbsp;